Зайченцето бяло цял ден си играло в малката горичка с една сърничка Вече се стъмнило Слънцето се скрило Зайчето разбрало Че е закъсняло Хукнало да бяга Както му приляга Но в тъмнината Сбъркало следата Седнало да плаче Малкото юначе На кого да каже Път да му покаже Ей в тъмнината С лампичка в ръката Малката светулка На щуреца булка Зайчето видяла Пътя му огряла Отишло при зайка Свойта мила майка.
Детство мое, реално и вълшебно, детство мое, така си ми потребно. Все се мъча света да обгърна яхнал пръчка при тебе да се върна. Ах в юмрук ръждив петак да скрия пак със кучето да вдигна олелия, пак с пипер да поръся филия от хляба чер. Детство мое, на ръст едноетажно, детство мое, за мен така е важно, щом студено ми стане да мога да се взема от детския огън. Все се мъча света да обгърна, яхнал пръчка при тебе да се върна, всеки ден по една дяволия да е от мен.
Тръгнал кос с дълъг нос през гората гол и бос. Тупа с крак- трак-так-так, като същ юнак. Ходил, ходил, па се спрял, три коли мухи изял, тупнал с крак, тръгнал пак- бре-бре, че юнак!
Хубава си, моя горо, миришеш на младост, но вселяваш в сърцата ни само скръб и жалост. Който веднъж те погледне, той вечно жалее, че не може под твоите сенки да изтлее. А комуто стане нужда веч да те остави, той не може, дорде е жив, да те заборави. Твоите буки и дъбове, твоите шуми гъсти, и цветята и водите, агнетата тлъсти, и божурът, и тревите и твойта прохлада, всичко, казвам, понякогаж като куршум пада на сърцето, което е всякогаж готово да поплаче, кога види в природата ново, кога види как пролетта старостта изпраща, и под студа и под снега живот се захваща.
Високи сини планини, реки и златни равнини, небето нежно от коприна - Това е моята родина. Обичам те земя голяма тъй както си обичам мама. Тук мила ми е всяка прица и всяка мъничка тревица. Обичам българските думи що слушам по поля и друми. Обичам хубавите песни и наште приказки чудесни. Когато гледам планините и слушам как шумят реките. Шума на Рила и Пирина, аз чувам моята родина.
Питат ли ме дей зората ме огряла първи път. Питат ли ме дей земята що най-любя на света. Тамо аз ще отговоря де се белий Дунав лей, де от изток Черно море се бунтува и светлей. Тамо де се възвишава горда Стара планина, де Марица тихо шава из Тракийска равнина. Българио драга мила земя пълна с добрини, земя що си ме кърмила моя поклон приеми.
Моля кажете, не на шега, кой нарисува тази дъга? Пъстра, красива - казвайте кой - аз или ние, ти или той? Вярно, познахте - в нашия град аз си измислях цвят подир цвят: жълт или розов, син и червен - весел да бъде нашия ден. Гледайте всички - листа му бял цялата пъстра дъга е побрал. Греят боички, греят слънца - скрити до днеска в наште сърца.
Имало едно време една вдовица. Тя имала две дъщери. Голямата била същата като майка си – и по лице, и по характер. Гледаш дъщерята, а като че ли виждаш майката. И двете, и голямата дъщеря, и майката били толкова груби, надменни, завистливи и зли, че всички хора – и познати, и непознати се стараели да странят от тях.
А малката дъщеря била като баща си – добра, вежлива, кротка, освен това била голяма красавица.
Обикновено хората обичат тези, които са като тях. Ето защо майката безумно обичала голямата дъщеря и не можела да търпи малката. Тя я карала от сутрин до вечер да работи, но да яде в кухнята.
Освен всичко друго, малката дъщеря била длъжна да ходи два пъти на ден до извора, който бил на два часа път и да носи от там голяма стомна, пълна до горе с вода.
Един ден, когато девойката пълнела вода, към нея се приближила една бедна жена и помолила да й даде да пие.
– Пийте със здраве, леличко, – казала добрата девойка.
Спуснала бързо стомната в извора и извадила вода от най-дълбокото и чисто място и я подала на жената, като я придържала така, че да й бъде удобно да пие.
Жената отпила няколко глътки и казала на девойката:
– Ти си толкова хубава, толкова добра и вежлива, че искам нещо да ти подаря за спомен. (Всъщност това била фея, нарочно приела вид на обикновена селска жена, за да види наистина ли това е толкова мила и учтива девойка, както се разказвало за нея). – Ето какво ще ти подаря: От днес нататък с всяка дума, която кажеш, от устата ти ще излиза цвете или скъпоценен камък. Сбогом!
Когато девойката се прибрала, майка й започнала да й се кара, че се е забавила на извора.
– Съжалявам, майко, – казало бедното момиче. – Наистина много закъснях днес.
Но едва изрекла тези думи, когато от устата й паднали няколко рози, две перли и два големи диаманта.
– Погледнете! – извикала майката, широко отворила очи от изненада. – Струва ми се, че вместо думи тя рони перли и диаманти… Какво се е случило с тебе, дъще. (За първи път в живота си нарекла тя малката си дъщеря – дъще).
Момичето простичко, без да крие нищо и без да се хвали, разказало на майка си всичко, което й се случило на извора. И от устата й паднали още цветя и диаманти.
– Щом е така, – казала майката, – трябва да пратя и голямата дъщеря на извора… Хайде, Фаншон, погледни какво се сипе от устата на твоята сестра, щом заговори! Не искаш ли и ти да получиш такъв удивителен подарък? А за това е нужно просто да отидеш на извора и когато бедната жена те помоли за вода, учтиво да й подадеш да пие.
– Хайде пък ти! Да не искаш да отида толкова далече! – отговорила злобно.
– Да, искам да отидеш! – викнала майката. – Тръгвай веднага, без разговори!
Девойката неохотно я послушала и тръгнала, като не преставала да мърмори. За всеки случай взела сребърната кана, най-красивата, която имали вкъщи.
Едва успяла да стигне до извора и насреща й от гората излязла изящно облечена жена и помолила за глътка вода. (Това била същата тази фея, но този път се явила като принцеса, за да види наистина ли голямата дъщеря е толкова груба и зла, както разказвали за нея хората).
– Нали не мислите, че се влачих до тука, за да Ви дам да пиете? – казала грубо девойката. – Разбира се, че само за това! Аз и сребърната кана нарочно взех, за да дам вода на Ваша милост… Впрочем, не ми пука. Пийте, ако искате
Щом девойката се върнала вкъщи, майка й се втурнала насреща й:
– Това си ти, дъщеричке? Е, как е?
– Ето така, майко! – промърморила в отговор девойката и в този момент две пепелянки и две жаби плъзнали под прага.
– Ах, боже мой! – извикала майката. Какво е това? Откъде? А зная. Твоята сестра е виновна. Но ще ми плати тя!
И се втурнала към малката си дъщеря с юмруци.
Бедното момиче от страх хукнало и се скрило в съседната гора.
Там тя срещнала младия принц, сина на краля на страната.
Връщайки се от лов, той видял прекрасното момиче и очарован от нейната красота я попитал какво прави сама в гората и защо плаче.
– Ах, господине, – отговорила красавицата, – майка ми ме изгони от къщи!
Кралският син забелязал, че с всяка дума от устата на девойката се ронят цветя, перли и диаманти. Той се учудил и поискал да му каже що за чудо е това. И девойката му разказала цялата си история.
Кралският син се влюбил в нея. Освен това той разбирал, че подаръкът, който феята е дала на красавицата струва много повече от всякаква зестра, която може да му донесе друга жена. Той завел девойката в двореца и се оженил за нея.
А голямата дъщеря от ден на ден ставала все по-противна и непоносима.
Накрая даже собствената й майка не издържала и я изгонила от къщи. Нещастницата никъде не намерила подслон и умряла, отхвърлена от всички.
Имало едно време една баба и един дядо. Имали си те внучка Маша.
Събрали се приятелките й да отидат в гората – за гъби и ягоди. Отишли да извикат и Маша.
– Дядо, бабо, – казала Маша, – пуснете ме в гората с приятелките!
Дядото и бабата отговорили:
– Иди, само гледай от приятелките да не се отделяш, да не се заблудиш.
Отишли девойките в гората, започнали да събират гъби и ягоди. А Маша – от дърво на дърво, от храст на храст – и се отдалечила от приятелките.
Започнала тя да ги търси, да ги вика. А приятелките й не чували, не се обаждали.
Почукала Маша на вратата – никой не отговорил. Бутнала тя вратата и тя се отворила.
Влязла Маша в къщичката, седнала до прозореца. Седнала и помислила:
„Кой ли живее тук? Защо не се вижда никой?“ А в тази къщичка живеел голям мечок. Само че сега не бил вкъщи. Отишъл бил в гората. Върнал се мечокът вечерта, видял Маша и се зарадвал.
Аха, – казал, – сега няма да те пусна! Ще живееш при мен. Ще палиш печката, ще ми вариш каша и с кашата ще ме храниш.
Затъжила се Маша, заплакала, но нищо не могла да стори. Започнала да живее при мечока в къщичката.
По цял ден мечокът ходел из гората, на Маша казвал да не излиза от къщичката и никъде да не ходи:
– А ако избягаш, все едно ще те хвана и тогава ще те изям!
Започнала Маша да мисли как да избяга от мечока. Наоколо само гора, не знаела накъде да тръгне, нямало кого да попита…
Мислили, мислила и измислила.
– Мечо, мечо, пусни ме за един ден в селото: на баба и дядо лакомства да занеса.
– Не! – казал мечокът. В гората ще се заблудиш. Давай храната, аз сам ще им я отнеса!
А Маша само това и чакала!
Изпекла тя кифлички, намерила голям-преголям кош и казала на мечока:
– Ето, виж, в коша ще сложа кифличките, а ти ги отнеси на баба и дядо. Но помни – не го отваряй по пътя, кифличка не вземай! Аз ще се покача на висок дъб и от там ще гледам!
– Добре, – казал мечокът – давай коша. Маша му казала:
– Отиди навън и погледни дали не идва дъжд!
Щом мечокът излязъл навън, Маша влязла в коша, а на главата си сложила тавата с кифличките.
Върнал се мечокът, гледа кошът бил готов. Метнал го на гърба си и поел към селото.
Вървял мечокът между елите, бродил между брезите, по стръмнините се спускал, по височините се изкачвал. Вървял, вървял, изморил се и казал:
– Ще седна на пън. Ще изям една кифличка!
А Маша от коша казала:
– Виждам, виждам. Не сядай на пън! Не яж кифличка! На баба и дядо ги носи!
– Колко отдалече гледа – казал си мечокът – всичко вижда. Дигнал коша и тръгнал по-нататък.
Вървял, вървял, спрял се, седнал и казал:
– Ще седна на пън! Ще изям една кифличка.
А Маша от коша пак:
– Виждам, виждам. Не сядай на пън! Не яж кифличка! На баба и дядо ги носи!
Учудил се мечокът:
– Каква е хитруша! Високо стои, далече вижда! Станал и още по-бързо тръгнал.
Стигнал до селото, намерил къщата на бабата и дядото и с всички сили зачукал на вратата:
– Чук-чук-чук! Идвайте, отваряйте! От Маша гощавка ви нося.
А Кучето чуло мечока и се хвърлило с лай отгоре му.
Изплашил се мечокът, оставил коша до вратата и се втурнал в гората.
Излезли бабата и дядото, гледат до вратата – кош.
– Какво е това в коша? – попитала бабата.
А дядото повдигнал коша, гледа и не вярва на очите си – в коша седи малката Маша – живичка и здравичка.
Зарадвали се бабата и дядото. Започнали да прегръщат и целуват Маша, умница да я наричат.
 Из широкия път вървеше войник: едно, две, едно, две! На гърба си носеше раница, а на кръста — сабя, защото беше ходил на война и сега се връщаше у дома си. По пътя го срещна една стара магьосница. Тя беше ужасно грозна. Долната й устна висеше до гърдите.
— Добър вечер, войниче! — каза магьосницата. — Каква хубава сабя и каква голяма раница имаш! Ти си истински войник! Затова ще получиш пари, колкото искаш.
— Благодаря ти, стара магьоснице! — отвърна войникът.
— Виждаш ли това голямо дърво? — рече магьосницата и посочи едно дърво, което растеше наблизо. — То е съвсем кухо отвътре. Ако се изкачиш на върха му, ще видиш една дупка, по която можеш да се спуснеш надолу до самите корени. Аз ще ти вържа едно въже за кръста, за да мога да те извадя, щом ми извикаш.
— Какво ще правя в дървото? — попита войникът.
— Ще си вземеш пари! — каза магьосницата. — Слушай, щом се спуснеш до корените, ще се намериш в една голяма стая; там е много светло, защото горят повече от триста лампи. Пред себе си ще видиш три врати. Ти ще можеш да ги отвориш, защото ключовете са над тях. Когато влезеш в първата стая, ще видиш насред пода голям сандък, върху който седи едно куче. Очите му са големи колкото чаени чаши, но ти няма да се плашиш от това. Аз ще ти дам моята синя престилка на квадратчета, за да я постелеш на пода, после ще грабнеш кучето, ще го сложиш върху престилката, ще отвориш сандъка и ще вземеш, колкото пари искаш. Там са медните пари. Ако искаш чисто сребро, ще отидеш във втората стая; там върху сандъка седи, друго куче с очи колкото воденични камъни; ти пак не се плаши, турни го само върху престилката ми и си вземи пари. Ако ли пък пожелаеш злато — и злато ще имаш, колкото можеш да носиш, стига само да влезеш в третата стая. Наистина кучето, което стои върху сандъка със златото, има очи, големи колкото кръгли кули. То е страшно куче! Но ти и от него няма да се плашиш! Турни го на престилката ми, то не ще ти направи нищо. Вземи си тогава от сандъка злато, колкото искаш.
— Това не е лошо! — рече войникът. — Но какво ще трябва да ти дам аз, стара магьоснице? Разбира се, ти все ще искаш нещо от мен, нали?
— Не — каза магьосницата, — не искам нито петак. Ти трябва да ми донесеш само старото огниво, което моята баба забрави, когато беше за последен път там долу.
— Добре! Вържи ме с въжето! — каза войникът.
— Сега! — извика магьосницата. — Ето ти и моята синя престилка на квадратчета. Тогава войникът се покатери на дървото, спусна се в дупката и се намери долу, в голямата стая, където горяха, както беше казала магьосницата, триста лампи.
Той отвори първата врата. Там седеше кучето с очи колкото чаени чаши и се блещеше срещу него.
— Здравей, приятелю! — каза войникът, сложи кучето върху престилката на магьосницата и натъпка джобовете си с медни пари. След това той затвори сандъка, премести кучето пак на старото му място и влезе във втората стая. Ах! Тук на сандъка седеше кучето, което имаше очи колкото воденични камъни.
— Няма защо така да се блещиш срещу мен! — рече войникът. — Ще те заболят очите. И той сложи кучето върху престилката на магьосницата. Но когато видя сребърните пари в сандъка, изхвърли всички медни пари и напълни джобовете и раницата си само със сребро. Сетне отиде в третата стая. Охо, тук наистина беше страшно! Очите на кучето, което седеше вътре, бяха големи колкото кули и се въртяха в главата му като колела.
— Добър вечер! — каза войникът и отдаде чест, защото никога през живота си не беше виждал такова куче. Като постоя малко, той грабна кучето, сложи го върху престилката и отвори сандъка. Господи, колко много злато имаше в тоя сандък! С тия пари войникът можеше да купи целия столичен град, всички захарни прасенца от сладкарниците, всички оловни войници, камшици и дървени кончета по света. Да, туй се казваше богатство! И войникът изхвърли всички сребърни пари от джобовете и раницата си и вместо тях си взе златни. Той натъпка с жълтици не само джобовете и раницата, но и фуражката и чизмите си, тъй че едва можеше да се движи. Сега той наистина имаше много пари. Сложи пак кучето върху сандъка, затвори вратата и извика през дупката:
— Дърпай нагоре, стара магьоснице!
— Взе ли огнивото? — попита магьосницата.
— По дяволите! — извика войникът. — Него съвсем забравих. — И той се върна, та взе огнивото. Тогава магьосницата го изтегли горе и войникът се намери отново на пътя. Джобовете, раницата, чизмите и фуражката му бяха натъпкани с жълтици.
— Какво ще правиш с това огниво? — попита войникът.
— Не е твоя работа! — отвърна магьосницата. — Ти си взе пари, дай ми сега огнивото!
— Я гледай! — рече войникът. — Кажи защо ти е огнивото или ще извадя сабята и ще ти отрежа главата!
— Няма да кажа! — извика магьосницата.
Тогава войникът извади сабята и отсече главата й. Сетне върза всичките си пари в престилката на магьосницата, метна вързопа на гърба си, пъхна огнивото в джоба и се запъти към града.
А градът беше великолепен. Войникът отиде в най-хубавата странноприемница, поиска най-хубавата стая и най-вкусните ястия, защото сега вече беше богат. Слугата, който изчисти чизмите му, навярно помисли, че те са много вехти за такъв богат човек. Но на другия ден войникът си купи и нови чизми, и прекрасни дрехи. Той стана важен господин и затова хората му показваха всички забележителности на града. Разказаха му и за царя, и за хубавата царска дъщеря.
— Къде може да я види човек? — попита войникът.
— Никъде — казаха му всички. — Тя живее в големия меден замък, заобиколено множество кули и стени. При нея отива само царят, защото й е предсказано, че ще се омъжи за прост войник, а царят не желае това.
„Иска ми се да я видя“ — помисли си войникът. Но да иска позволение за това, разбира се, не можеше да става и дума.
И тъй нашият войник заживя много весело: ходеше на театър, разхождаше се в градината на царя и раздаваше на бедните много пари. Туй му правеше особено удоволствие, защото знаеше от опит колко зле живее човек, когато няма пукната пара в джоба си. Сега той беше богат, носеше хубави дрехи и имаше много приятели, които разправяха, че е прекрасен човек и истински благородник. И на войника бе приятно да слуша това. Но понеже той харчеше всеки ден, а никога нищо не печелеше, останаха му най-сетне само две монети в джоба. Той бе принуден да напусне хубавите стаи, в които живееше, и да се премести в една малка таванска стаичка. Трябваше сам да чисти чизмите си и да ги кърпи с една дебела игла. Никой от предишните му приятели не идваше да го види, защото трябваше да се изкачва много високо.
Беше тъмна нощ, а войникът нямаше пари дори за свещ. Тогава изведнъж му хрумна, че при огнивото, което бе извадил от хралупата, имаше и късче прахан. Той взе огнивото и праханта, но щом удари кремъка, пламна огън, вратата се разтвори и пред него застана кучето, което имаше очи, големи колкото чаени чаши.
— Какво ще заповяда моят господар? — попита то.
— Гледай ти! — извика войникът. — Та аз съм имал чудесно огниво! С него мога да имам всичко, каквото пожелая! Донеси ми малко пари — каза той на кучето. За миг кучето изчезна, после — след миг — застана пак пред него с пълна торба пари между зъбите.
Войникът разбра какво вълшебно огниво има в ръцете си. Щом го удареше веднъж — явяваше се кучето, което седеше на сандъка с медните пари. Удареше ли го два пъти — явяваше се кучето от сандъка със сребърните пари, а когато удареше три пъти — тогава пък идваше кучето, което пазеше жълтиците. И войникът се премести пак в хубавите стаи, облече се в скъпи дрехи и приятелите му го познаха отново и отново почнаха да го хвалят.
Веднъж той си помисли: „Чудно е наистина, че не мога да видя царската дъщеря. Всички разправят, че е много хубава, но каква полза от това, когато тя трябва да стои все в големия меден замък, заобиколен с кули и стени! Мигар аз никога не ще я видя? Де е огнивото ми?“ И той удари кремъка. В същия миг пред него се яви кучето, което имаше очи колкото чаени чаши.
— Сега трябва да е среднощ — рече войникът, — но аз искам да видя поне за минутка царската дъщеря.
Кучето изчезна мигом и докато войникът се опомни, върна се отново с царската дъщеря, която лежеше на гърба му и спеше. Войникът не можа да се стърпи и я целуна.
След туй кучето се върна назад с царската дъщеря. На следната сутрин, когато царят и царицата пиеха чай, царкинята им разказа, че през нощта е сънувала чуден сън за едно куче и един войник: кучето я носило на гърба си, а войникът я целунал.
— Гледай ти каква чудна история! — каза царицата.
На следната нощ една от старите царедворки остана да пази край леглото на царската дъщеря, за да разбере дали това е наистина сън, или пък нещо друго.
Войникът пак поиска да види царкинята и затова кучето се яви отново през нощта в замъка и побягна с нея, колкото сила имаше. Но старата царедворка обу морски ботуши и побягна със същата бързина след него. Когато видя, че кучето се скри зад вратата на една голяма къща, тя си каза: „Сега зная мястото!“ И с късче тебешир изписа кръст на вратата. После тя се върна в замъка и си легна да спи, а след малко се върна и кучето с царската дъщеря. Но като забеляза кръста върху вратата на къщата, дето живееше войникът, кучето взе едно парче тебешир и изписа също такива кръстове по всички врати в града. Това беше добре измислено, защото сега царедворката не можеше вече да намери белязаната от нея врата.
Рано сутринта царят, царицата, старата царедворка и всички царедворци отидоха да видят къде е била царкинята през нощта.
— Ето тук! — рече царят, като видя първата врата с кръст.
— Не, тук! — извика царицата, когато видя друга врата със също такъв кръст.
— И тук има кръст! Да, ето още един! — извикаха всички. Накъдето и да погледнеха, навсякъде по вратите се белееха кръстове. Тогава те разбраха, че всякакво по-нататъшно търсене е безполезно.
Но царицата беше много умна жена. Тя знаеше не само да се вози в колесница, а разбираше и много други неща. Тя взе голямата си златна ножица, отряза къс копринен плат и направи малка торбичка, която напълни с чисто пшеничено брашно, и я завърза на гърба на царкинята. Сетне преряза малка дупчица на торбичката, за да може брашното да се сипе из пътя, по който ще мине царкинята.
През нощта кучето дойде отново, взе царската дъщеря на гърба си и я отнесе при войника, който я обикна много и искаше да се ожени за нея. Кучето не забеляза, че брашното се сипеше след него из целия път от замъка до прозорците на къщата, в която живееше войникът. Така на другия ден царят и царицата можаха да узнаят къде е била дъщеря им. Тогава те заповядаха да хванат войника и да го затворят в тъмница.
А в тъмницата беше тъмно и студено. Хвърлиха там войника и му казаха: „Утре ще те обесим!“ Не беше много приятно да се слушат такива неща. Огнивото войникът бе забравил в къщи.
На следната сутрин той видя през желязната решетка на прозорчето си как хората от града бързат към мястото, дето ще го бесят. Биеха барабани, трупаха се войници. Всички хора излизаха тичешком от домовете си, между тях беше и един обущарски чирак с кожена престилка и по чехли. Той тичаше тъй силно, че единият му чехъл отхвръкна и се удари о стената, дето войникът гледаше през желязната решетка.
— Хей, момче! Няма защо да бързаш! — извика му войникът. — Без мен няма да почнат! Ако изтичаш до дома и ми донесеш огнивото, ще ти дам четири шилинга. Само ще си плюеш на нозете, чу ли? Хайде, бягай сега!
Чирачето, разбира се, прие с радост поръката, побягна за огнивото, донесе го на войника и… да, ей сега ще видим какво стана по-нататък.
Извън града беше издигната голяма бесилка. Около нея стояха войници и хиляден народ. Царят и царицата седяха на великолепен трон срещу съдиите и целия придворен съвет.
Войникът стоеше вече на стълбата. Но когато поискаха да му окачат въжето на шията, той каза, че последното невинно желание на всеки осъден се изпълнява винаги, та затова и той моли да му се позволи да изпуши една лула тютюн, която ще бъде последна в живота му.
Царят се съгласи. Тогава войникът извади огнивото и щракна: едно две три. В същия миг се явиха всички кучета — първото, което имаше очи колкото чаени чаши, второто — с очи колкото воденични колела, и третото, чиито очи бяха големи колкото кръгли кули.
— Спасете ме сега от бесилката! — извика войникът.
И трите кучета се спуснаха върху съдиите и съветниците, захапаха едного за крака, другиго за носа и ги хвърлиха тъй високо във въздуха, че когато паднаха на земята, станаха на пух и прах.
— Аз не искам! — каза царят, но най-голямото куче хвана него и царицата и ги запрати при другите.
Тогава войниците се изплашиха, а народът извика:
— Войниче, ти ще ни станеш цар и ще се ожениш за царската дъщеря!
После качиха войника в царската колесница, а трите кучета тичаха напред и викаха: „Ура!“ Децата свиреха с пръсти, а войниците отдаваха чест.
Царската дъщеря пък излезе от замъка и стана царица, което, разбира се, й беше много приятно. Сватбата продължи цяла седмица, а кучетата седяха край трапезата и гледаха с ей такива облещени очи